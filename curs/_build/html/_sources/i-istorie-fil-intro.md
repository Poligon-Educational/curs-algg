# Istoria și filosofia matematicii

## Generalități
O prezentare care să țină cont de dezvoltarea istorică a subiectelor de interes
este o călătorie pe care o considerăm foarte utilă, din mai multe motive.
În primul rînd, ea ne ajută să situăm în istorie unele descoperiri, lucru care
poate produce diverse surprize. Pe de o parte, putem afla că noțiuni pe care le considerăm
moderne precum lucrul cu logaritmi și radicali, de exemplu, datează din primele milenii
ale civilizației umane. La cealaltă extremă, noțiuni avansate precum lucrul cu numerele
complexe, își arată dificultatea prin faptul că, deși au fost intuite și chiar folosite
sporadic de-a lungul secolelor XV-XVII, abia în secolul al XVIII-lea și-au găsit formalizarea
și tratamentul matematic pe care îl folosim astăzi.

În al doilea rînd, o prezentare istorică evidențiază cel mai bine strînsele legături care
există într subiectele de studiu. Foarte rar s-a întîmplat ca o descoperire să apară
„din neant“, adică fără a se ține cont de preliminarii anterioare sau fără a se prezenta
ca o aplicație ori dezvoltare ulterioară a unor cercetări ale unor predecesori.
De aceea, chiar și numai din punct de vedere didactic sîntem de părere că o prezentare
treptată, graduală, cronologică a noțiunilor de interes nu poate fi decît benefică.

---

Dacă în ce privește pledoaria pentru dezvoltarea istorică, lucrurile par simplu de motivat,
atunci cînd ne referim la noțiuni de *filosofia matematicii*, tărîmul pare mai străin pentru
majoritatea dintre noi. Însă, așa cum spuneam și în [introducere](intro.md), trebuie să ne
amintim că datorăm filosofilor chiar nașterea multora dintre disciplinele științifice de astăzi.
În plus, abstractul și claritatea căutate de cercetările filosofice au contribuit și
încă sînt componente importante pentru rafinarea unor teorii matematice și nu numai.

Un simplu exemplu îl constituie curentul filosofic numit *logicism*, remarcat în secolele
XIX-XX. Pe scurt, el a devenit aproape sinonim cu așa-numita căutare a *fundamentelor matematicii*.
Altfel spus, dacă ar fi să reducem toate noțiunile matematicii la preliminarii, adică să
urmărim fiecare consecință către rezultatul care a generat-o, iar fiecare noțiune pînă la
definiție sau axiomă, cu ce rămînem, unde ajungem? Făcînd o analogie cu fizica, ne putem
întreba *care sînt „particulele elementare“ ale matematicii*? Filosofi precum Gottlob Frege,
Bertrand Russel, Alfred N. Whitehead și alții au încercat să argumenteze că fundamentele se
găsesc în *logică și teoria mulțimilor*. Intuitiv, lucrurile par clare: orice noțiune matematică
se poate reduce la o mulțime, iar raționamentele se bazează, bineînțeles, pe logică.

Dar, după eforturi de decenii, s-a demonstrat (în special, prin eforturile logicianului
Kurt Gödel) că această căutare a fundamentelor nu putea da roade. Altfel spus, prin rezultatele
sale, Gödel a arătat că nu vom putea niciodată să reducem *întreaga* matematică la nicio disciplină
sau set de reguli, principii, axiome. Însă eforturi de a reduce părți (tot mai mari) ale matematicii
continuă încă, folosindu-se de ramuri moderne precum *teoria categoriilor, teoria toposurilor* și altele.

Ce rol a jucat filosofia aici? Întrebări precum *Ce este un număr?* sau *Ce este o funcție?* ori
*Ce înseamnă zero?* sînt legate de cercetări filosofice mai curînd decît de matematica propriu-zisă.
În majoritatea cazurilor, matematicienii puteau lucra foarte bine cu astfel de concepte folosindu-se
de definițiile pe care le aveau *în interiorul matematicii* (e.g. *o funcție este o pereche ordonată*)
și nu erau preocupați de profunzimea pe care o urmăreau filosofii, urmărind pur și simplu să demonstreze
teoreme, să găsească aplicații, să rezolve probleme practice etc. Însă filosofii nu aveam nicio astfel
de motivație, iar tehnicile lor introspective asupra oricărei discipline sînt binecunoscute.
Astfel că întrebările filosofice au început să apară și au condus la rezultate matematice în sine.
Pe lîngă teoremele lui Gödel pe care le-am menționat, în aceeași perioadă a apărut și unul dintre
cele mai importante și utilizate moduri de a defini numerele naturale; este vorba despre *tripletul Peano*,
denumit după matematicianul italian Giuseppe Peano. Prin el, se definește riguros ce înseamnă
numerele naturale, precum și ordinea pe care acestea o au. Se poate argumenta, de pildă, că o astfel
de cercetare nu ar fi avut loc (sau nu în același timp) dacă nu apăreau întrebările și problemele filosofice.

--- 

În fine, în această parte a materialului vrem, așadar, să trasăm dezvoltarea istorică a unor subiecte de
interes, precum și cîteva dintre cele mai importante probleme, întrebări și răspunsuri pe care le-a
formulat filosofia matematicii. Domeniul în sine, așa cum vă așteptați, este unul vast, motiv pentru
care ne vom rezuma la a schița cîteva dintre cele mai importante subiecte care se leagă de algebra
abstractă în general și algebra liniară, în particular.
